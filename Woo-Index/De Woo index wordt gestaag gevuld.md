# De Woo index wordt gestaag gevuld

* Maarten Marx, Ramon Duursma, Maik Larooij
* IRLab, Universiteit van Amsterdam

De [Woo-index](https://organisaties.overheid.nl/woo) is een plek waar informatie van alle bestuursorganen vindbaar is. De index kan vanaf  juni dit jaar door bestuursorganen ingevuld worden. <!--https://www.open-overheid.nl/actueel/nieuws/2023/6/2/start-actieve-openbaarmaking--> De Woo-index bestaat per bestuursorgaan uit twee delen. Ten eerste, een lijstje met voor elk van de 17 Woo-informatiecategorieën (beschikkingen, convenanten, bereikbaarheidsgegevens, etc) een link naar de  webpagina waar dat orgaan die stukken plaatst. En ten tweede, informatie over de Woo-contactpersoon van het bestuursorgaan. We kunnen de Woo-index dus ook zien als een enorme, handig per type bestuursorgaan geordende *startpagina* met weblinks voor elk soort Woo-documenten. 

Hoe staat het 5 maanden later met de Woo-index? Hoe goed is die al gevuld?


## Woo contactpersonen

<!-- http://localhost:8888/notebooks/WooIR/wobir/Projects/ACOI_2023/Bereikbaarheid_Ramon/WooIndexStukjeOd.ipynb -->

Eind november hadden 239 van de 1052 bestuursorganen een Woo contactpersoon opgegeven in de [Woo-index](https://organisaties.overheid.nl/woo). Hieronder zaten 104  gemeentes (30%), 80 regionale samenwerkingsorganen,  9 provincies (75%), en 3 ministeries (25%). De Woo-index is erg vrij in wat men kan invullen bij de Woo contactpersoon. Sommige geven de naam van een persoon, anderen een functie, weer anderen slechts de naam van het bestuursorgaan. Voor het leggen van contact is een verwijzing naar een internet pagina of een email adres natuurlijk erg handig. Jammer genoeg heeft maar 30% een link naar een  webpagina, maar gelukkig heeft toch nog 60% een emailadres.    

## De links naar de stukken

In de Woo-index kan men hyperlinks naar 17 verschillende informatiecategorieën plaatsen. Bij 661 bestuursorganen vinden we al links. De meeste links vinden we naar stukken op officielebekendmakingen.nl: beschikkingen, wetten, en overige besluiten van algemene strekking. De andere categorieën zijn met hooguit 21% van de 661 bestuursorganen een stuk minder ingevuld. Als we klikken op de links komen we vaak  op een mooie pagina vol met relevante documenten, maar ook wel eens op een pagina waar nog niets opstaat. In ieder geval is er dan een goede intentie. Al 23% van de 661 bestuursorganen heeft webpaginas voor minstens 6 categorieën.

De Woo is begonnen met vier categorieën,  Woo-besluiten, bereikbaarheidsgegevens, organisatie en werkwijze, en de vergaderstukken van de decentrale overheden. <!-- https://www.open-overheid.nl/actueel/nieuws/2023/7/20/eerste-werkdefinities-informatiecategorieen-wet-open-overheid-woo-vastgesteld--> Al 28 bestuursorganen hebben een link naar deze vier, en soms ook nog meer; 19 gemeenten, 1 provincie, 3 waterschappen en 5 regionale samenwerkingsorganisaties.

## Conclusie

Na vijf maanden begint de Woo-index flink gevuld te raken. Volgens Marianne de Nooij van de Provincie Zuid Holland is het invullen in een half uurtje al gepiept. We hopen dat steeds meer  bestuursorganen volgen. Tot slot, de winnaars met de meest ingevulde categorieën (alle 14 van de 16 mogelijke) zijn de gemeenten [Amersfoort](https://organisaties.overheid.nl/woo/35134/Gemeente_Amersfoort#locaties-woo-documenten) en [Koggenland](https://organisaties.overheid.nl/woo/22332/Gemeente_Koggenland#locaties-woo-documenten), en het waterschap [Hollands Noorderkwartier](https://organisaties.overheid.nl/woo/21145/Hoogheemraadschap_Hollands_Noorderkwartier#locaties-woo-documenten).

|                           Woo-informatiecategorie                           |    % (N=661) |
|:-----------------------------------------------------|-----:|
| Adviezen                                             |  1.8 |
| Agenda’s en besluitenlijsten bestuurscolleges        | 19.1 |
| Bereikbaarheidsgegevens                              | 21.2 |
| Beschikkingen                                        | 64.8 |
| Bij vertegenwoordigende organen ingekomen stukken    |  1.7 |
| Convenanten                                          |  7.6 |
| Jaarplannen en jaarverslagen                         | 16.9 |
| Klachtoordelen                                       |  5.0   |
| Onderzoeksrapporten                                  |  3.5 |
| Ontwerpen van wet- en regelgeving met adviesaanvraag |  1.2 |
| Organisatie en werkwijze                             | 16.9 |
| Overige besluiten van algemene strekking             | 92.6 |
| Subsidieverplichtingen anders dan met beschikking    |  0.6 |
| Vergaderstukken Staten-Generaal                      |  0.3 |
| Vergaderstukken decentrale overheden                 | 12.6 |
| Wetten en algemeen verbindende voorschriften         | 82.1 |
| Woo-verzoeken en -besluiten                          | 18.2 |

**Tabel: Het percentage van de 661 bestuursorganen in de Woo-index met een webpagina per Woo-categorie.**
